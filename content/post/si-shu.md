---
title: "四书"
date: 2022-06-13T23:23:00+08:00
categories: [ "儒释道" ]
draft: false
---

### 学而
一、子曰：学而时习之，不亦说乎？有朋自远方来不亦乐乎？人不知而不愠，不亦君子乎？

二、有子曰：其为人也孝弟，而好犯上者，鲜矣。不好犯上，而好作乱者，未之有也。君子务本，本立而道生。

三、子曰：巧言令色，鲜矣仁。

四、曾子曰：吾日三省吾身。为人谋，而不忠乎？与朋友交，而不信乎？传，不习乎？

五、子曰：道千乘之国，敬事而信，节用而爱人，使民以时。

六、子曰：弟子入则孝，出则弟，谨而信，泛爱众，而亲仁。行有余力，则以学文。

七、子于夏曰：贤贤易色，事父母能竭其力，事君能致其身，与朋友交，言而有信，虽曰未学，吾必谓之学矣。

八、子曰：君子不重则不威。学则不固。主忠信。无友不如己者。过则勿惮改。

一〇、子禽问子贡曰：夫子至于是邦也，必闻其政。求之与？抑与之与？子贡曰：夫子温良恭俭让以得之。夫子之求之也，其诸异乎人之求之与！

一二、有子曰：礼之用，和为贵。先王之道，斯为美，小大由之。有所不行。知和而和，不以和节之，亦不可行也。

一三、有子曰：信近于义。言可复也。恭近于礼，远耻辱也。

一四、子曰：君子食无求饱，居无求安，敏于事而慎于言，就有道而正焉，可谓好学也已。

一五、子贡曰：贫而无谄，富而无骄，何如？子曰：可也；未若贫而乐，富而好礼者也。子贡曰：诗云：‘如切如磋，如琢如磨’，其斯之谓与？子曰：赐也，始可与言诗已矣，告诸往而知来者。

一六、子曰：不患人之不己知，患不知人也。


### 为政
一、子曰：为政以德，譬如北辰，居其所而众星拱之。

二、子曰：诗三百，一言以蔽之，曰：‘思无邪’。

三、子曰：道之以政，齐之以刑，民免而无耻。道之以德，齐之以礼，有耻且格。

