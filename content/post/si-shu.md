---
title: "四书"
date: 2022-06-13T23:23:00+08:00
categories: [ "古文" ]
draft: false
---

## 论语

---

### 学而
一、子曰：学而时习之，不亦说乎？有朋自远方来不亦乐乎？人不知而不愠，不亦君子乎？

二、有子曰：其为人也孝弟，而好犯上者，鲜矣。不好犯上，而好作乱者，未之有也。君子务本，本立而道生。

三、子曰：巧言令色，鲜矣仁。

四、曾子曰：吾日三省吾身。为人谋，而不忠乎？与朋友交，而不信乎？传，不习乎？

五、子曰：道千乘之国，敬事而信，节用而爱人，使民以时。

六、子曰：弟子入则孝，出则弟，谨而信，泛爱众，而亲仁。行有余力，则以学文。

七、子于夏曰：贤贤易色，事父母能竭其力，事君能致其身，与朋友交，言而有信，虽曰未学，吾必谓之学矣。

八、子曰：君子不重则不威。学则不固。主忠信。无友不如己者。过则勿惮改。

一〇、子禽问子贡曰：夫子至于是邦也，必闻其政。求之与？抑与之与？子贡曰：夫子温良恭俭让以得之。夫子之求之也，其诸异乎人之求之与！

一二、有子曰：礼之用，和为贵。先王之道，斯为美，小大由之。有所不行。知和而和，不以和节之，亦不可行也。

一三、有子曰：信近于义。言可复也。恭近于礼，远耻辱也。

一四、子曰：君子食无求饱，居无求安，敏于事而慎于言，就有道而正焉，可谓好学也已。

一五、子贡曰：贫而无谄，富而无骄，何如？子曰：可也；未若贫而乐，富而好礼者也。子贡曰：诗云：‘如切如磋，如琢如磨’，其斯之谓与？子曰：赐也，始可与言诗已矣，告诸往而知来者。

一六、子曰：不患人之不己知，患不知人也。


### 为政
一、子曰：为政以德，譬如北辰，居其所而众星拱之。

二、子曰：诗三百，一言以蔽之，曰：‘思无邪’。

三、子曰：道之以政，齐之以刑，民免而无耻。道之以德，齐之以礼，有耻且格。

四、子曰：吾十有五而志于学，三十而立，四十而不惑，五十而知天命，六十而耳顺，七十而从心所欲不逾矩。

六、孟武伯问孝，子曰：父母唯其疾之忧。

七、子游问孝，子曰：今之孝者，是谓能养。至于犬马，皆能有养。不敬，何以别乎？

八、子夏问孝，子曰：色难。有事，弟子服其劳。有酒食，先生馔。曾是以为孝乎？

九、子曰：吾与回言，终日不违，如愚。退而省其私，亦足以发，回也不愚。

一〇、子曰：视其所以，观其所由，察其所安，人焉瘦哉？人焉瘦哉？

一一、子曰：温故而知新，可以为师矣。

一二、子曰：君子不器。

一三、子贡问君子，子曰：先行其言而后从之。

一四、子曰：君子周而不比，小人比而不周。

一五、子曰：学而不思，则罔。思而不学，则殆。

一六、子曰：攻乎异端，斯害也已。

一七、子曰：由，诲女知之乎！知之为知之，不知为不知，是知也。

一八、子张学干禄。子曰：多闻阙疑，慎言其余，则寡尤。

二〇、季康子问：使民敬忠以劝，如之何？子曰：临之以庄，则敬。肖慈，则忠。举善而教不能，则劝。

二四、子曰：非其鬼而祭之，谄也。见义不为，无勇也。


### 八佾
三、子曰：人而不仁如礼何！人而不仁如月何！

四、林放问礼之本。子曰：大哉问！礼，与其奢也宁俭。丧，与其易也宁戚。

二六、子曰：居上不宽，为礼不敬，临丧不哀，吾何以观之哉？


### 里仁
二、子曰：不仁者，不可以久处约，不可以长处乐。仁者安仁，知者利仁。

三、子曰：唯仁者能好人，能恶人。

四、子曰：苟志于仁矣，无恶也。

一二、子曰：放于利而行，多怨。

一四、子曰：不患无位，患无所立。不患莫己知，求为可知也。

一五、子曰：参乎！吾道一以贯之。曾子曰：唯。子出，门人问曰：何谓也？曾子曰：夫子之道，忠恕而已矣。

一六、子曰：君子喻于义，小人喻于利。

一七、子曰：见贤思齐焉，见不贤而内自省也。

一八、子曰：事父母，几谏，见志不从，又敬不违，劳而不怨。

二二、子曰：古者言之不出，耻躬之不逮也。

二四、子曰：君子欲讷于言而敏于行。

二五、子曰：德不孤，必有邻。

二六、子游曰：事君数，斯辱矣。朋友数，斯疏矣。


### 公治长
九、宰予昼寝。子曰：朽木不可雕也，粪土之墙不可杇也。于予与何诛！子曰：始吾于人也，听其言而信其行。今吾于人也，听其言而观其行。于予与改是。

一三、子路有闻，未之能行，唯恐有闻。

一四、子贡问曰：孔文子，何以谓之文也？子曰：敏而好学，不耻下问，是以谓之文也。

一五、子谓子产：有君子之道四焉。其行己也恭，其事上也敬，其养民也惠，其使民也义。

一六、子曰：晏平仲善与人交，久而敬之。

二〇、子曰：宁武子，邦有道则知，邦无道则愚。其知可及也。其愚不可及也。

二二、伯夷、叔齐，不念旧恶，怨是用希。

二三、子曰：熟谓微生高直？或乞醯焉，乞诸其邻而与之。

二五、颜渊季路侍。子曰：盍各言尔志？子路曰：愿车马，衣轻裘，与朋友共敝之而无憾。颜渊曰：愿无伐善，无施劳。子路曰：愿闻子之志。子曰：老者安之，朋友信之，少者怀之。

二六、子曰：已矣乎！吾未见能见其过而内自讼者也。


### 雍也
二、哀公问：弟子孰为好学？孔子对曰：有颜回者好学，不迁怒，不贰过，不幸短命死矣，今也则亡，未闻好学者也。

九、子曰：贤哉回也！一箪食，一瓢饮，在陋巷。人不堪其忧，回也不改其乐。贤哉回也！

一〇、冉求曰：非不说子道，力不足也。子曰：力不足者，中道而废。今女画。

一六、子曰：质胜文则野，文胜质则史。文质彬彬，然后君子。

一八、子曰：知之者，不如好之者。好之者，不如乐之者。

一九、子曰：中人以上，可以语上也。中人以下，不可以语上也。

二〇、樊迟问知。子曰：务民之义，敬鬼神而远之，可谓知矣。问仁。曰：仁者先难而后获，可谓仁矣。

二五、子曰：君子博学于文，约之以礼，亦可以弗畔矣夫。

二七、子曰：中庸之为德也，其至矣乎！民鲜久矣！

二八、子贡曰：如有博施于民而能济众，何如？可谓仁乎？


### 述而
二、子曰：默而识之，学而不厌，诲人不倦，何有于我哉！

三、子曰：德之不修，学之不讲，闻义不能徙，不善不能改，是吾忧也。

四、子之燕居，申申如也。夭夭如也。

六、子曰：志于道，据于德，依于仁，游于艺。

八、子曰：不愤不启。不悱不发。举一隅不以三隅反，则不复也。

一〇、子谓颜渊曰：用之则行，舍之则藏，唯我与尔有是夫！

一五、子曰：饭疏食，饮水，曲肱而枕之，乐亦在其中矣。

一八、叶公问孔子于子路，子路不对。子曰：女奚不曰：‘其为人也，发愤忘食，乐以忘忧，不知老之将至云尔。’

一九、子曰：我非生而知之者，好古，敏以求之者也。

二一、子曰：三人行，必有我师焉。择其善者而从之，其不善者而改之。

二四、子以四教，文、行、忠、信。

二五、子曰：圣人，吾不得而见之矣！得见君子者斯可矣！子曰：善人，吾不得而见之矣！

二七、子曰：盖有不知而作之者，我无是也。多闻，择其善者而从之，多见而识之，知之次也。

三二、子曰：文莫，吾犹人也。躬行君子，则吾未之有得。

三六、子曰：君子坦荡荡，小人长戚戚。

三七、子温而厉，威而不猛，恭而安。


### 泰伯
一、子曰：泰伯，其可谓至德也已矣。三以天下让，民无得而称焉。

二、子曰：恭而无礼则劳；慎而无礼则葸；勇而无礼则乱；直而无礼则绞。君子笃於亲，则民兴於仁。故旧不遗，则民不偷。

三、曾子有疾，召门弟子曰：启予足!启予手!《诗》云：战战兢兢，如临深渊，如履薄冰。而今而後，吾知免夫！小子！

四、曾子有疾，孟敬子问之。曾子言曰：鸟之将死，其鸣也哀；人之将死，其言也善。君子所贵乎道者三：动容貌，斯远暴慢矣；正颜色，斯近信矣；出辞气，斯远鄙倍矣。笾豆之事，则有司存。
 
五、曾子曰：以能问於不能，以多问於寡，有若无，实若虚，犯而不校；昔者吾友尝从事於斯矣。
 
六、曾子曰：可以托六尺之孤，可以寄百里之命，临大节而不可夺也，君子人与？君子人也！
 
七、曾子曰：士，不可以不弘毅，任重而道远。仁以为己任，不亦重乎，死而後已，不亦远乎。
 
八、子曰：兴于诗。立于礼。成于乐。
 
九、子曰：民可使由之，不可使知之。

十、子曰：好勇疾贫，乱也。人而不仁，疾之已甚，乱也。


### 子罕
一、 子绝四，毋意，毋必，毋固，毋我。

二、颜渊喟然叹曰：仰之弥高，钻之弥坚，瞻之在前，忽焉在後!夫子循循然善诱人，搏我以文，约我以礼。欲罢不能，既竭吾才，如有所立，卓尔；虽欲从之，末由也已!

三、子在川上曰：逝者如斯夫！不舍昼夜。

四、子曰：吾未见好德，如好色者也。

五、子曰：主忠信。毋友不如己者。过，则勿惮改。

六、子曰：衣敝缊袍，与衣孤貉者立，而不耻者，其由也与！不忮不求，何用不臧？子路终身诵之。子曰：是道也，何足以臧！

七、子曰：岁寒，然後知松柏之後雕也。

八、子曰：知者不惑；仁者不忧；勇者不惧。

九、子曰：可与共学，未可与适道；可与适道，未可与立；可与立，未可与权。唐棣之华，偏其反而；岂不尔思？室是远而。子曰：未之思也，夫何远之有？


### 乡党
一、厩焚，子退朝，曰：伤人乎？不问马。


### 先进
一、子路、曾晳、冉有、公西华侍坐。子曰：“以吾一日长乎尔，毋吾以也。居则曰：‘不吾知也！’如或知尔，则何以哉？”子路率尔而对曰：“千乘之国，摄乎大国之间，加之以师旅，因之以饥馑，由也为之，比及三年，可使有勇，且知方也。”夫子哂之：“求，尔何如？”对曰：“方六七十，如五六十，求也为之，比及三年，可使足民；如其礼乐，以俟君子。”“赤，尔何如？”对曰：“非曰能之，愿学焉！宗庙之事，如会同，端章甫，愿为小相焉。”“点，尔何如？”鼓瑟希，铿尔，舍瑟而作。对曰：“异乎三子者之撰。”子曰：“何伤乎？亦各言其志也。”曰：“莫春者，春服既成；冠者五六人，童子六七人，浴乎沂，风乎舞雩，咏而归。”夫子喟然叹曰：“吾与点也!”三子者出，曾晳后。曾晳曰：“夫三子者之言何如？”子曰：“亦各言其志也已矣！”曰：“夫子何哂由也？”曰：“为国以礼，其言不让，是故哂之。”“唯求则非邦也与？”“安见方六七十，如五六十，而非邦也者。”“唯赤则非邦也与？”“宗庙会同，非诸侯而何？赤也为之小，孰能为之大！”


### 颜渊
一、颜渊问仁。子曰：克己复礼为仁。一日克己复礼，天下归仁焉。为仁由己，而由人乎哉？颜渊曰：请问其目？子曰：非礼勿视，非礼勿听，非礼勿言，非礼勿动。颜渊曰：回虽不敏，请事斯语矣！

二、仲弓问仁。子曰：出门如见大宾；使民如承大祭；己所不欲，勿施於人；在邦无怨，在家无怨。仲弓曰：雍虽不敏，请事斯语矣！

三、司马牛问君子。子曰：君子不忧不惧。曰：不忧不惧，斯谓之君子已乎？子曰：内省不疚，夫何忧何惧？！

四、司马牛忧曰：人皆有兄弟，我独亡！子夏曰：商闻之矣：死生有命，富贵在天。君子敬而无失，与人恭而有礼；四海之内，皆兄弟也。君子何患乎无兄弟也？

五、子曰：博学於文，约之以礼，亦可以弗畔矣夫。

六、子曰：君子成人之美，不成人之恶。小人反是。

七、季康子问政于孔子曰：如杀无道，以就有道，何如？孔子对曰：子为政，焉用杀？子欲善而民善矣。君子之德风，小人之德草，草上之风，必偃。

八、子贡问友。子曰：忠告而善道之，不可则止，毋自辱焉。


### 子路
一、子路问政。子曰：先之，劳之。请益。曰：无倦。

二、子曰：其身正，不令而行；其身不正，虽令不从。

三、叶公问政。子曰：近者说，远者来。

四、子曰：南人有言曰：人而无恒，不可以作巫医。善夫！不恒其德，或承之羞。子曰：不占而已矣。

五、子曰：君子和而不同；小人同而不和。

六、子贡问曰：乡人皆好之，何如？子曰：未可也。乡人皆恶之，何如？子曰：未可也。不如乡人之善者好之，其不善者恶之。

七、子曰：君子易事而难说也，说之不以道，不说也；及其使人也，器之。小人难事而易说也，说之虽不以道，说也；及其使人也，求备焉。

八、子曰：君子泰而不骄；小人骄而不泰。

九、子曰：刚毅、木讷，近仁。


### 宪问
一、子曰：有德者必有言，有言者不必有德；仁者必有勇，勇者不必有仁。

二、子曰：贫而无怨难，富而无骄易！

三、子曰：古之学者为己；今之学者为人。

四、子曰：君子耻其言而过其行。

五、子曰：君子道者三，我无能焉：仁者不忧；知者不惑；勇者不惧。子贡曰：夫子自道也！

六、子曰：不患人之不己知，患其不能也。

七、或曰：以德报怨，何如？子曰：何以报德？以直报怨，以德报德。

八、子曰：莫我知也夫！子贡曰：何为其莫知子也？子曰：不怨天，不尤人；下学而上达。知我者，其天乎！

九、子路宿於石门。晨，门曰：奚自？子路曰：自孔氏。曰：是知其不可而为之者与？


### 卫灵公
一、在陈绝粮。从者病，莫能兴。子路愠，见曰：君子亦有穷乎？子曰：君子固穷；小人斯滥矣。

二、子曰：赐也，女以予为多学而识之者与？对曰：然，非与？曰：非也！予一以贯之。

三、子曰：由，知德者鲜矣！

四、子曰：可与言，而不与之言，失人；不可与言，而与之言，失言。知者不失人，亦不失言。

五、子贡问为仁。子曰：工欲善其事，必先利其器。居是邦也，事其大夫之贤者，友其士之仁者。

六、子曰：人无远虑，必有近忧。

七、子曰：已矣乎！吾未见好德如好色者也！

八、子曰：躬自厚，而薄责於人，则远怨矣！

九、子曰：不曰：‘如之何，如之何’者，吾末如之何也已矣！

十、子曰：群居终日，言不及义，好行小慧；难矣哉！

十一、子曰：君子病无能焉，不病人之不己知也。

十二、子曰：君子求诸己；小人求诸人。

十三、子曰：君子不以言举人，不以人废言。

十四、子贡问曰：有一言而可以终身行之者乎？子曰：其‘恕’乎！己所不欲，勿施於人。

十五、子曰：巧言乱德。小不忍，则乱大谋。

十六、子曰：众恶之，必察焉；众好之，必察焉。

十七、子曰：人能弘道，非道弘人。

十八、子曰：过而不改，是谓过矣！

十九、子曰：吾尝终日不食、终夜不寝以思，无益，不如学也。

二十、子曰：君子谋道不谋食；耕也，馁在其中矣；学也，禄在其中矣。君子忧道不忧贫。

二十一、子曰：君子不可小知，而可大受也；小人不可大受，而可小知也。

二十二、子曰：当仁，不让於师。

二十三、子曰：道不同，不相为谋。

二十四、师冕见。及阶，子曰：阶也！及席，子曰：席也！皆坐，子告之曰：某在斯！某在斯！师冕出，子张问曰：与师言之道与？子曰：然，固相师之道也。


### 季氏
一、季氏将伐颛臾。冉有、季路见於孔子曰：“季氏将有事於颛臾。”孔子曰：“求，无乃尔是过与？夫颛臾，昔者先王以为东蒙主，且在邦域之中矣；是社稷之臣也，何以伐为？”冉有曰：“夫子欲之；吾二臣者，皆不欲也。”孔子曰：“求！周任有言曰：‘陈力就列，不能者止。’危而不持，颠而不扶，则将焉用彼相矣？且尔言过矣！虎兕出於柙，龟玉毁於椟中，是谁之过与？”冉有曰：“今夫颛臾，固而近於费；今不取，后世必为子孙忧。”孔子曰：“求！君子疾夫舍曰‘欲之’而必为之辞。丘也闻：有国有家者，不患寡而患不均，不患贫而患不安；盖均无贫和无寡，安无倾。夫如是，故远人不服，则修文德以来之。既来之，则安之。今由与求也，相夫子，远人不服而不能来也，邦分崩离析而不能守也。而谋动干戈於邦内，吾恐季孙之忧，不在颛臾，而在萧墙之内也！”

二、孔子曰：益者三友，损者三友：友直，友谅，友多闻，益矣。友便辟，友善柔，友便佞，损矣。

三、孔子曰：益者三乐，损者三乐：乐节礼乐，乐道人之善，乐多贤友，益矣。乐骄乐，乐佚游，乐宴乐，损矣。

四、孔子曰：侍於君子有三愆：言未及之而言，谓之‘躁’；言及之而不言，谓之‘隐’；未见颜色而言，谓之‘瞽’。

五、孔子曰：君子有三戒；少之时，血气未定，戒之在色；及其壮也，血气方刚，戒之在斗；及其老也，血气既衰，戒之在得。

六、孔子曰：生而知之者，上也；学而知之者，次也；困而学之，又其次也。困而不学，民斯为下矣！

七、孔子曰：君子有九思：视思明，听思聪，色思温，貌思恭，言思忠，事思敬，疑思问，忿思难，见得思义。


### 阳货
一、子曰：性相近也，习相远也。

二、子曰：唯上知与下愚，不移。

三、子张问仁于孔子。孔子曰：能行五者於天下，为仁矣。请问之？曰：恭、宽、信、敏、惠。恭则不侮，宽则得众，信则人任焉，敏则有功，惠则足以使人。

四、子曰：由也！女闻六言六蔽矣乎？对曰：未也。曰：居！吾语女：好仁不好学，其蔽也愚；好知不好学，其蔽也荡；好信不好学，其蔽也贼；好直不好学，其蔽也绞；好勇不好学，其蔽也乱；好刚不好学，其蔽也狂。

五、子曰：小子！何莫学夫诗？诗，可以兴，可以观，可以群，可以怨；迩之事父，远之事君；多识於鸟、兽、草、木之名。子谓伯鱼曰：女为《周南》《召南》矣乎？人而不为《周南》《召南》，其犹正墙面而立也与！

六、子曰：道听而涂说，德之弃也！

七、子曰：鄙夫！可与事君也与哉？其未得之也，患得之；既得之，患失之；苟患失之，无所不至矣！

八、子曰：饱食终日，无所用心，难矣哉！不有博弈者乎？为之犹贤乎已！

九、子路曰：君子尚勇乎？子曰：君子义以为上。君子有勇而无义为乱，小人有勇而无义为盗。

十、子贡曰：君子亦有恶乎？子曰：有恶。恶称人之恶者，恶居下流而讪上者，恶勇而无礼者，恶果敢而窒者。曰：赐也亦有恶乎？恶徼以为知者，恶不孙以为勇者，恶讦以为直者。

十一、子曰：唯女子与小人为难养也！近之则不孙，远之则怨。

十二、子曰：年四十而见恶焉，其终也已！


### 微子
一、楚狂接舆歌而过孔子，曰：凤兮凤兮，何德之衰？往者不可谏，来者犹可追。已而已而！今之从政者殆而！孔子下，欲与之言。趋而辟之，不得与之言。


### 子张
一、子夏曰：虽小道，必有可观者焉；致远恐泥，是以君子不为也。

二、子夏曰：日知其所亡，月无忘其所能，可谓好学也已矣！

三、子夏曰：博学而笃志，切问而近思；仁在其中矣。

四、子夏曰：百工居肆以成其事，君子学以致其道。

五、子夏曰：君子有三变：望之俨然，即之也温，听其言也厉。

六、子夏曰：君子信而后劳其民，未信，则以为厉己也。信而後谏，未信，则以为谤己也。

七、子夏曰：大德不逾闲；小德出入可也。

八、子贡曰：君子之过也，如日月之食焉。过也，人皆见之；更也，人皆仰之。


### 尧曰
一、子张问於孔子曰：“何如，斯可以从政矣？”子曰：“尊五美，屏四恶，斯可以从政矣。”子张曰：“何谓五美？”子曰：“君子惠而不费，劳而不怨，欲而不贪，泰而不骄，威而不猛。”子张曰：“何谓惠而不费？”子曰：“因民之所利而利之，斯不亦惠而不费乎？择可劳而劳之，又谁怨！欲仁而得仁，又焉贪！君子无众寡，无小大，无敢慢，斯不亦泰而不骄乎！君子正其衣冠，尊其瞻视，俨然人望而畏之，斯不亦威而不猛乎！”子张曰：“何谓四恶？”子曰：“不教而杀谓之虐；不戒视成谓之暴；慢令致期谓之贼；犹之与人也，出纳之吝谓之有司。”

二、子曰：不知命，无以为君子也。不知礼，无以立也。不知言，无以知人也。


## 孟子

---
